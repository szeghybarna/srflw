---
type: single
audio: []
date: '2024-03-10'
description: 'Tudsz-e majd az unokád után futni?'
images: ['/images/feature-you-pay-for-your-obesity-with-your-happy-years.webp', '/images/cover-you-pay-for-your-obesity-with-your-happy-years.webp']
series: []
tags: ['fogyás', 'egészséges életmód', 'elhízás']
title: A kövérséged árát a boldog éveiddel fizeted meg
videos: []
featured_image: '/images/feature-you-pay-for-your-obesity-with-your-happy-years.webp'
cover_image: '/images/cover-you-pay-for-your-obesity-with-your-happy-years.webp'
translationKey: you-pay-for-your-obesity-with-your-happy-years
slug: a-koverseged-arat-a-boldog-eveiddel-fizeted-meg
language: hu
mainsection: blog
---
A kövérségemnek hatása volt az életemre. Már lefogytam, de hatása van a jövőmre is – remélem már csak annyiban, hogy a megnyúlt bőrömben már életem végéig lötyögni fogok. Ez egyébként zavar, hogyne zavarna, de próbálok inkább pozitívan, nehezen megszerzett kitüntetésként gondolni rá.

Kövéren mindig én voltam az utolsó, aki felért a hegyre – ha eleve nem fordultam vissza félúton. Kövéren mindig fájt a derekam. Kövéren csak térdmerevítővel tudtam táncolni. Kövéren márciustól decemberig rövidnadrágban jártam. Kövéren magas volt a vérnyomásom. Kövéren is ugyanaz az ember voltam, mint aki most vagyok. Csak már mást tartok fontosnak.

Fontosnak tartom az egészségem. Fontosnak tartom az egészségem megőrzését, hogy minél több "boldog évben" legyen részem. Olyan évben, amit nem székhez vagy ágyhoz kötve töltök majd el öregkoromban. Olyan évben, amit aktívan tudok eltölteni a családommal és a barátaimmal.

Furcsa erről így beszélni, amikor kövéren is boldog voltam. Ugyanaz az ember vagyok, ugyanazzal a habitussal. De már nagyobb az esélyem egy hosszabb és boldogabb életre. Idén 49 éves leszek, és nem kell gyógyszert szednem cukorbetegségre. Vagy magas vérnyomásra. Nincs szükségem szívgyógyszerre vagy fájdalomcsillapítókra a derekamra.

Ha nem fogyok le, már öt éve szednék rendszeresen gyógyszereket. Szerencsére változtatni tudtam az életmódomon.

Őszintének kell lennünk – legfőképpen magunkkal – és ki kell tudnunk mondani, hogy a túlsúlynak mi az ára.

Ma már az orvostudomány csodákra képes. Életben tud tartani átlagos körülmények között akár elhízottan is: csak gyógyszereket kell szedned. Először erre, aztán arra is, aztán meg a mellékhatásokra is. Életben vagy, de már csak gyógyszereken. A covid járvány azért bebizonyította, hogy ez részben illúzió, mert a kövér emberek magasabb arányban estek áldozatul a járványnak.

A kövérséged árát a boldog éveiddel fizeted meg.

Kevesebb mozgékony év. Kevesebb utazás/unokázás/tánc/sport vagy bármilyen aktivitás. Több partvonalról nézelődés. Hamarabbi halálozás.

**Megéri?**

Több tanulmány is összefüggésbe hozza az elhízást a korábbi halálozással. Az "[Obesity and early mortality in the United States](https://pubmed.ncbi.nlm.nih.gov/23404873/)" című tanulmány amerikaiak adatait elemezte, és megállapította, hogy az elhízás (amelyet 30-as vagy magasabb BMI-ben határoztak meg) valószínűleg korábbi halálozáshoz vezet az átlagos súlyú (23-25 körüli BMI-vel rendelkező) egyénekhez képest. Konkrétan, a halálozás 9,44 évvel korábban következett be az elhízott egyének esetében. A tanulmány azt is jelezte, hogy a korábbi halálozás kockázata az elhízás súlyosságával együtt nő, azaz a magasabb elhízási fokozatokban szenvedő egyéneknél még korábbi halálozással kell számolni.

A "[Body-mass index and all-cause mortality: individual-participant-data meta-analysis of 239 prospective studies in four continents](https://www.thelancet.com/journals/lancet/article/PIIS0140-6736(16)30175-1/fulltext)" című elemzés 32 ország 239 tanulmányának több mint 10,6 millió résztvevőjének adatait vizsgálta. A tanulmány célja az volt, hogy még egyértelműbb bizonyítékot szolgáltasson a túlsúly és a korai halálozás közötti kapcsolatról. Az eredmények azt mutatták, hogy a túlsúlyos és elhízott BMI-tartományokban a halálozási kockázat jelentősen megnőtt. Például a 30-35 közötti BMI átlagosan 45%-kal magasabb halálozási kockázattal járt. A 40 és 60 közötti BMI pedig közel háromszoros kockázatot jelentett. A vizsgálat azt is megállapította, hogy a BMI minden 5 egységnyi emelkedése 25-ös BMI felett a korai halálozás mintegy 31%-kal magasabb kockázatával járt együtt. Egyszerű matek, ha minél magasabb a BMI-d, azzal exponenciálisan nő a korai halálozásra az esélyed.

| BMI  | &nbsp;&nbsp;&nbsp;&nbsp;Esély a korai halálozásra |
|-----:|--------------------------:|
| 30   | 1,31                      |
| 35   | 1,72                      |
| 40   | 2,25                      |
| 45   | 2,94                      |
| 50   | 3,86                      |
| 55   | 5,05                      |

Amikor még 40-es volt a BMI-m, több, mint kétszeres esélyem volt a korai halálozásra. Nagyon sokkoló ezt leírva látnom saját magamról.

Ezek a tanulmányok megerősítik, hogy az elhízásnak nem elhanyagolható egészségügyi kockázata van, mint például a cukorbetegség, a szív- és érrendszeri betegségek és a rák fokozott kockázata. Rámutatnak az egészséges testsúly fenntartásának fontosságára a hosszú élet és az általános jólét, azaz a boldog évek szempontjából.

**Ne áltassuk magunkat azzal, hogy lehet egészségesnek lenni elhízottan is. Hívjuk inkább lappangási időnek ezt a tünetmentes időszakot.**

[A kalória számításról már írtam korábban, itt találsz egy BMI kalkulátort is.]({{< ref "2023-12-29-kaloria-szamitas" >}} "kalória kalkulátor")

Van kérdésed? Létrehoztam egy [Facebook csoportot](https://www.facebook.com/groups/1098348161611343 "Facebook csoport"). Akár anonim módon is kérdezhetsz itt, ha cikinek tartod a kérdést.

Like-old a [Facebook oldal](https://www.facebook.com/simple.rules.for.losing.weight "Facebook oldal")-t, hogy könnyebben értesülj az írásaimról.


