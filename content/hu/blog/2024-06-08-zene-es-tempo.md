---
type: single
audio: []
date: '2024-06-08'
description: Hogyan hekkeld meg magad
images: ['/images/feature-music-and-pace.webp', '/images/cover-music-and-pace.webp']
series: []
tags: ['zene', 'spotify', 'futás', 'futópad', 'biciklizés', 'szobabiciklizés']
title: Zene és tempó
videos: []
featured_image: '/images/feature-music-and-pace.webp'
cover_image: '/images/cover-music-and-pace.webp'
translationKey: music-and-pace
slug: zene-es-tempo
language: hu
mainsection: blog
---

Szerintem már tudjátok rólam, hogy szeretek zenére futni – elég csak a futós képeimet megnézni, mindegyiken fülhallgatóval feszítek. Azt meg már régen megállapítottam, hogy podcast helyett technót kell hallgatni emelkedőn felfelé, hogy könnyebb legyen azt az emelkedőt leküzdeni.

Itt a weblapon is külön oldalt szenteltem az [ütem alapú spotify lejátszási listáimnak]({{< ref "spotify" >}} "ütem alapú spotify lejátszási listák"). Ezek nagyon vegyes zenék: latintól a popon át egészen a gabber technóig mindent megtalálsz (és a technóból többet). Sőt, megtalálod a lányom [Duocorde klasszikus gitárduóját](https://ducorode.com "Duocorde klasszikus gitárduó") is a lejátszási listában.

Ha a saját listád szeretnéd összerakni, van egy jó ingyenes spotify lejátszási lista kezelő, ami megmutatja a számokhoz tartozó BPM-et: [http://sortyourmusic.playlistmachinery.com](http://sortyourmusic.playlistmachinery.com).

Hogyan kell ütemre futni vagy biciklizni? Minden ütemre a bal vagy jobb lábaddal (mindig ugyanazzal) lépsz vagy tekersz. Hallgatod a zenét, és ütemesen haladsz. Elvetemültek használhatnak metronómot (az órámon van ilyen lehetőség), vagy spotify helyett hallgathatnak metronóm appot is.

Még annyit elöljáróban, hogy Garmin Forerunner 265 órát, Garmin HRM-Pro Plus mellkasi jeladót és a (szoba) biciklizéshez Garmin Bike Cadence Sensor 2 pedálfordulat érzékelőt is használok – mert nemcsak futáshoz lehet az ütemet hekkelni, hanem a tekeréshez is. (Van bringára sebesség mérőm is, de azt szobabiciklinél még nem tudtam jól használni sajnos.)

## Kísérlet

A napokban arra gondoltam, hogy kipróbálom, hogy futópadon tudok-e a lépésszám változtatásával extra kalóriát égetni. Normál futás során (amikor csak kedvtelésből futok) 170 körüli a lépésszámom, amit egészen jól tudok tartani akár hosszú távon is. Ehhez képest emeltem a lépésszámom 180-ra valamint csökkentettem 160-ra.

A futópadon a távot az óra és a mellkasi jeladó mérte. A célom az volt, hogy legalább 30 percet fussak, és legyen egész kilométer az eredmény. Itt 100 métert ráhagytam a távra, mert néha az óra utólag újrakalkulál, és inkább legyen kicsit több a lefutott a táv, minthogy 4,99 km legyen a futási naplómban. Bocsánat, én már csak ilyen vagyok.

A futópadon az első három alkalommal 9 km/h sebesség volt beállítva 1 fokos emelkedővel, hogy egyszerűbb legyen összehasonlítani az eredményeket.

Azt is kipróbáltam, hogy a futópályán hogyan tudom a 180-as tempót tartani, és aztán utoljára azt is, hogy van-e változás az eredményekben, ha a futópadot 9 km/h helyett arra a futópályás sebességemre állítom, és úgy futok 180-as tempóban.

A futásokat egymáshoz közeli napokban, reggelente, körülbelül ugyanolyan kondícióban futottam.

A lejátszási listák, amiket használtam:

- [BPM MIX 080 160](https://open.spotify.com/playlist/2NTsAlZi34AZ7BkDgFCp35 "BPM MIX 080 160") (alternatívák: [BPM 080](https://open.spotify.com/playlist/4jUjllO0Pl9rjpjuveFrtN "BPM 080") és [BPM 160](https://open.spotify.com/playlist/1apsAlvqcu4d7kNODy2zOX "BPM 160"))
- [BPM MIX 085 170](https://open.spotify.com/playlist/6q7GfvZUyBKUzeR4yFD3T8 "BPM MIX 085 170") (alternatívák: [BPM 085](https://open.spotify.com/playlist/5lCiqajDyK3MtVkUQyZh3a "BPM 085") és [BPM 170](https://open.spotify.com/playlist/368njAKjf40Z7dBG0Fgqrj "BPM 170"))
- [BPM MIX 090 180](https://open.spotify.com/playlist/0UYIV81bUxCx0OZPDFCgeS "BPM MIX 090 180") (alternatívák: [BPM 090](https://open.spotify.com/playlist/47kkzkbSBdzU8pCsnrB6xB "BPM 090") és [BPM 180](https://open.spotify.com/playlist/5gd4rCpdrzeiVcBmx57irH "BPM 180"))

A futáshoz használt zenékben az ütem felezhető vagy duplázható, így mindegy, hogy 80 vagy 160 a BPM, ha ehhez igazítod magad. Annyit érdemes még figyelembe venni, hogy a zenéknél ezek a BPM-ek átlagok, és ráadásul én is kerekítek, hogy beférjen egy-egy kategóriába a zene. Így lehet, hogy 170 helyett 174 a BPM, de ez szerintem még határon belül van.

## Eredmények

Az alábbi táblázat mutatja az eredményeim időrendben. Csak az ütemet szabályozva minimális a különbség kalóriaégetés szempontjából a futópadon. Ez számomra meglepő, mert sokkal nagyobb eltérést vártam. Futópadon a 180-as lépésszámnál nagyon-nagyon leizzadtam, és azt hittem, sokkal több kalóriát égetek. Érzésre egyébként a 160-as tempó nagyon lassú volt, az tűnt a legfárasztóbbnak. Az utolsó oszlopban a Garmin és Strava tevékenység közvetlen linkjei vannak, már akit érdekel ez részletesebben.

És aztán jöjjön egy kis csavar. Ugyanis a futópályán futva a 180-as tempóban egyéni csúcsot futottam 5 km-en, majdnem 40 másodpercet javítottam az egy hónappal korábbi eredményemen úgy, hogy ez nem is volt a céljaim között.

Utolsó sor pedig amikor a futópadot arra a sebességre állítottam, amin a futópályán futottam. Több kalóriaégetésre számítottam, de ez sem rossz.

| Hol | Ütem | Idő | Táv | Kalória | Kalória/perc | Átlag pulzus | Átlag tempó (perc/km) | Linkek |
| --- | ---: | --: | --: | ------: | -----------: | -----------: | --------------------: | ------ |
| Futópad,  9.0 km/h (6:40 min/km) | 170 | 30:30 | 5.11 | 316 | 10.36 | 136 | 5:58 | [G](https://connect.garmin.com/modern/activity/15681993859), [S](https://www.strava.com/activities/11544823569)|
| Futópad,  9.0 km/h (6:40 min/km) | 180 | 33:55 | 6.10 | 358 | 10.56 | 139 | 5:33 | [G](https://connect.garmin.com/modern/activity/15698792727), [S](https://www.strava.com/activities/11552850002)|
| Futópad,  9.0 km/h (6:40 min/km) | 160 | 33:22 | 5.12 | 334 | 10.01 | 136 | 6:31 | [G](https://connect.garmin.com/modern/activity/15733426523), [S](https://www.strava.com/activities/11569172916)|
| Futópálya                        | 180 | 32:04 | 6.11 | 414 | 12.91 | 161 | 5:15 | [G](https://connect.garmin.com/modern/activity/15750523432), [S](https://www.strava.com/activities/11577266283)|
| Futópad, 11.2 km/h (5:21 min/km) | 180 | 30:32 | 6.15 | 371 | 12.15 | 157 | 4:58 | [G](https://connect.garmin.com/modern/activity/15800588748), [S](https://www.strava.com/activities/11600608879)|
{ .w-50 .mw8 .center id="simpletable"}

Ezeket a változtatásokat egyébként biciklire és szobabiciklire is lehet vonatkoztatni, a téli hónapokban elég sokat kísérleteztem ezekkel is. Sőt, a gyaloglással is érdemes kísérletezni, csak persze lassabb tempóban.

## Tanulság

A futópadon a lépésszám változtatása a sebesség változtatása nélkül nem okoz nagyságrendbeli különbséget az aktív kalóriák tekintetében. Zsírégetéshez ráadásul a 140 fölötti pulzus már nem is annyira az igazi – így inkább a lassabb, de hosszabb ideig tartó futást javaslom. Én például a fogyásom alatt minden nap 42 percet sétáltam futópadon, szépen apránként emelve a dőlésszöget és a sebességet, ügyelve, hogy a pulzusom 115-125 között maradjon. Ez lehet, hogy nálad máshogy alakul, de a rendszeresség és 30 perc fölötti ütemes mozgás szerintem meghozza az eredményt.

Ha futópad segítségével próbálsz a felesleges kilóktól megszabadulni, az alábbi dolgokkal tudod a kalóriaégetést szabályozni:

- futópad sebességének változtatása (evidens, de mint a táblázatból látszik, nem ez az egyetlen üdvözítő megoldás)
- lépésszám változtatása
- dőlésszög változtatása

Kísérletezz Te is bátran ezekkel a beállításokkal, és írd meg a véleményed a [SRFLW Facebook csoportban](https://www.facebook.com/groups/1098348161611343 "SRFLW Facebook csoport")!

Ez már nem fogyáshoz, hanem inkább futáshoz kapcsolódik: az én jelenlegi szintemen a futási teljesítményemet a lépésszám növelésével tudom fokozni. Ehhez az ütemes zene tökéletes segítség – bár ez nem új találmány, gondoljunk csak a gályarabokra és a dobra.

Ha érdekel az életmódváltásom, vagy éppen Te is életmódváltásban vagy, csatlakozz kis közösségünkhöz:

- [SRFLW Facebook csoport](https://www.facebook.com/groups/1098348161611343 "SRFLW Facebook csoport")
- [SRFLW Facebook oldal](https://www.facebook.com/simple.rules.for.losing.weight "SRFLW Facebook oldal")
- [SRFLW Strava klub](https://www.strava.com/clubs/srflw "SRFLW Strava klub")


