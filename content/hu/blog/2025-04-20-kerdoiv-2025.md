---
type: single
audio: []
date: '2025-04-20'
description: Ezek lesznek majd itt az eredmények
images: ['/images/feature-form-2025.webp', '/images/cover-form-2025.webp']
series: []
tags: []
title: Kérdőív a fogyásról
videos: []
featured_image: '/images/feature-form-2025.webp'
cover_image: '/images/cover-form-2025.webp'
translationKey: form-2025
slug: kerdoiv-2025
language: hu
mainsection: blog
---

Köszönöm a kitöltéseket, az adatok gyűjtése lezárult. 123 kitöltéssel igazán sikeresnek érzem ezt a projektet! Nagyon hálás vagyok!

Nézzük is az eredményeket.

A kitöltők 88%-ban nők voltak, ami saját tapasztalatom szerint is igaz: a nők jobban odafigyelnek az egészséggel kapcsolatos témákra. Talán nem véletlen, hogy a házas férfiak tovább élnek a gondoskodó feleségeiknek köszönhetően.

Az életkori besorolásban a nagy többség a 40 és 60 év közötti szegmensbe tartozik, jól jellemzi egyébként ez azt is, hogy az emberek 40 fölött már jobban odafigyelnek az egészségügyi jelekre.

A válaszadók kétharmada túlsúlyos, és kétharmadának volt már tartós fogyása. Jojózunk. Én is ebben voltam, és nagyon nehéz kilépni ebből. A mozgás és életmód- vagy étrend váltás a két leggyakoribb fogyási tényező, de a kalóriaszámítás és az időszakos böjt is előkelő helyen szerepel. (Én is ezzel a négy tényezővel adtam le a súlyom, csak megjegyzem.)

Ha leszűkítem az előbbi kört, hogy mivel fogytak azok a válaszadók, akik tartósan fogytak és jelenleg is normális testsúllyal rendelkeznek, akkor a válaszokból a sport és a kalóriaszámolás tűnik a siker kulcsának.

A legjellemzőbb az esztétikai ok a fogyásra. Ezt követi a jobb közérzet, és csak a harmadik helyen szerepel az egészségügyi ok, negyedik pedig az önbizalom. (Én is hiú vagyok, de nálam az egészségügyi ok volt a döntő.)

Ugyanakkor az édességéhség és a nassolás ami a leggyakrabban letéríti az útról a próbálkozókat, aztán az időhiány következik (ami a korosztály alapján talán az aktív szülői létnek is köszönhető). A motiváció és a támogatás hiánya talán már a modern kor vívmányaival is magyarázható, sok elhízással kapcsolatos betegséget gyógyszerrel lehet kompenzálni, és mi, emberek, az elmúlt évtizedekben (és ezt szerintem felgyorsította a COVID okozta bezártság is) sokkal inkább magunkra figyelünk és nem másokra.

Sajnos sokan az elhízott kategóriából kevesebb, mint heti egy órát fordítanának a fogyással kapcsolatos programra, ami az elhízás kockázatosságának a volta miatt számomra nagyon meglepő hozzáállás. Nekem körülbelül napi 1-2 órámba került a fogyáshoz kapcsolódó változtatás: ebben benne van a mozgás, a főzés és a kalóriaszámolás is. Amit évtizedek alatt magunkra építünk nem tűnik el egyik napról a másikra. Sajnos közhely, de tényleg a lassú fogyás kecsegtet hosszabb távon tartósabb sikerrel. Még közhelyesebben: lassú víz partot mos.

Ami pedig a segítség módját érinti, az önálló tananyagok, a közösség és ezek kombinációja is 25-25 százalék körüli értéket kapott, az egyéni tanácsadás emelkedik föléjük 30 fölötti százalékkal. Ebből azt a következtetést vonnám le, hogy szívesen vesszük mások támogatását, és ez egybehangzik azzal is, hogy sok esetben a kitöltők a sikeres fogyáshoz hiányolták a támogatást.

A támogatás és a közös vagy társas motiváció szerepel egyébként legnagyobb igényként a segítségadásban, de a személyre szabott étrend és a recept ötletek is megjelennek a válaszokban.

És hogy ki- mennyit fizetne egy ilyen programért? A válaszadók több, mint a fele lenne hajlandó 2-10.000 forintot áldozni erre havonta.

Köszönöm a válaszokat, igazán tanulságos volt – némelyik személyes is. Köszönöm, hogy ennyi mindenről írtatok!

Még kell egy kis idő, hogy a válaszok alapján kikristályosodjon az ötletem, de a válaszaitok alapján már formálódni kezdett a megoldásom.

Stay tuned!

Vitatkoznál? Hozzászólnál? Csatlakozz kis közösségünkhöz:

- [SRFLW Facebook csoport](https://www.facebook.com/groups/1098348161611343 "SRFLW Facebook csoport")
- [SRFLW Facebook oldal](https://www.facebook.com/simple.rules.for.losing.weight "SRFLW Facebook oldal")
