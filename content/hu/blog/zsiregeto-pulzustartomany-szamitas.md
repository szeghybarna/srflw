---
type: single
audio: []
date: '2023-12-30'
description: 'Mekkora legyen a pulzusod mozgás közben'
images: ['/images/feature-fat-burning-heart-rate-calculation.webp', '/images/cover-fat-burning-heart-rate-calculation.webp']
series: ['calculations']
tags: ['pulzus számítás', 'MAF 180']
title: Pulzus számítás
videos: []
featured_image: '/images/feature-fat-burning-heart-rate-calculation.webp'
cover_image: '/images/cover-fat-burning-heart-rate-calculation.webp'
translationKey: zone-calculation
language: hu
mainsection: blog
---
Sokan és sokféle pulzustartományt kiáltottak már ki zsírégető pulzustartománynak, én kettőt szeretnék bemutatni, amivel érdemes lehet kísérletezned. A második nem csak zsírégetésre, hanem mindenre IS jó a megalkotója szerint. Próbálkozz vele, a puding próbája az evés.

Mindkettő az életkorodból indul ki, emiatt nem feltétlenül a legpontosabbak, de érdemes kipróbálnod, hogy neked mennyire válnak be.

## A hagyományos számítás

A [zsírégető tartomány](https://www.healthline.com/health/fitness-exercise/fat-burning-heart-rate "zsírégető tartomány") legegyszerűbben úgy fogalmazható meg, hogy a maximum pulzusszámod 70 százaléka körüli érték. A maximális pulzusszámot meghatározni az életkorból szokták, mégpedig 220 - életkor. Kezdőként ezt nem érdemes túlgondolni, de akik rendszeresen magas intenzitású edzéseket végeznek, azoknak a pulzusmérő órája esetleg magasabb értéket határoz meg. De most ezzel ne foglalkozzunk, induljunk ki az alapesetből, hogy még nem tudod, mennyi a maximális pulzusod, és kezdő értéknek az életkor alapú tartományt választod.

A 70 százalék körüli értéket pedig határozzuk meg 65-75%-nak az egyszerűség kedvéért.

{{< fat_burning_zone_calculator year2019 >}}


## Dr. Phil Maffetone féle MAF 180 kalkuláció

A [MAF 180](https://philmaffetone.com/180-formula/ "MAF 180") formula szintén az életkorodból indul ki, de figyelembe veszi az egészségi állapotod és az edzettségi szinted is. Ez a metódus 16 év alattiaknak nem optimális, és 65 év feletti aktív sportolóknak sem feltétlenül alkalmazható ebben a formában – akit ez érint, mélyedjen el a témában.

Ezt a formulát fogyáshoz fejlesztették ki, de aztán átvették az aktív sportolók is, mert nagyon jó hatása van az állóképességre, így hosszú távon az eredményekre. Ezt a pulzustartományt egyébként hónapokig/évekig javasolt használni, és folyamatosan mérni MAF tesztekkel a fejlődést. Bővebben erről az előbb linkelt oldalon olvashatsz.

A MAF egyébként a "Maximum Aerobic Function" rövidítése (talán magyarul "maximális aerob funkció"-ként tudnám fordítani), és minő véletlen egybeesés, hogy Dr. Phil Maffetone neve is így kezdődik. Az aerob funkció alatt azt kell érteni, hogy a szervezetünk nagy mennyiségű oxigént használ fel testmozgáshoz, amely kis vagy közepes erőkifejtést igényel.

{{< maf_180_calculator year2019 >}}

Miután kiválasztottad a Neked szimpatikus pulzustartományt, nincs más dolgod, mint elkezdeni használni. A bíbor színű mezőkben találod a minimum és maximum értékeket. Ha valamiért nem számolná magától a kalkulátor, nyomd meg a sárga gombot. Ezek a tartományok nagyon könnyűek, még tudod az orrodon venni a levegőt, nem lihegsz, tudsz beszélgetni.

Fontos, hogy ne légy magadhoz túl szigorú. Van, amikor nekem is csak 50%-ban sikerül a tartományban maradnom. Ha 80% feletti értéket produkálok, azt már nagyon jónak veszem, ha esetleg ez felmegy 90% fölé, az meg már kitűnő. Én élvezem ezt a fajta mozgást, mert kikapcsol. Remélem, neked is bejön majd.

Tipp: az edzések alatt tudsz telefonálni, vagy akár online megbeszéléseken is részt vehetsz a telefonodról, ha az nem igényel gépelést. Én mindkettőt kipróbáltam, mindkettő bevált. Az illendőség kedvéért kérdezd meg beszélgetőpartneredtől, hogy zavarja-e a futópad/szobabicikli zaja, de általában a telefonok zajszűrője egészen jól működik és kiszűri a háttérzajt.

Ha kevésbé akarsz produktív lenni, akkor hallgass zenét, podcastot, nézz tévét, netflixezz – kapcsolódj ki.

Itt megnézheted, hogy én mit mozgok: ez a [Garmin publikus profilom](https://connect.garmin.com/modern/profile/UnbrownGorger "Garmin publikus profilom").
