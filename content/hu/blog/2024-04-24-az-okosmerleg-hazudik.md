---
type: single
audio: []
date: '2024-04-24'
description: 'Hogyan érheted tetten?'
images: ['/images/feature-the-smart-scale-is-a-liar.webp', '/images/cover-the-smart-scale-is-a-liar.webp']
series: []
tags: ['okosmérleg', 'kalória számítás']
title: Az okosmérleg hazudik
videos: []
featured_image: '/images/feature-the-smart-scale-is-a-liar.webp'
cover_image: '/images/cover-the-smart-scale-is-a-liar.webp'
translationKey: the-smart-scale-is-a-liar
slug: az-okosmerleg-hazudik
language: hu
mainsection: blog
---

Bizonyosan jónéhányatoknak van okosmérlege, amivel nyomon tudja követni nem csak a testsúlyát, de az izomtömeg változását, a vízháztartásának a változását, a testzsírszázalékát sőt még esetleg a zsigeri zsírt is.

Hát ezek a számok a testsúlyon kívül valószínűleg nem helyesek. Vagyis helyesebben, ezek a lábaidra vonatkoznak (kivéve azok a mérlegek, amikre nem csak ráállsz, hanem a kezeddel egy kart is meg kell fognod). Bizony. Ne vegyél mérget a testzsírszázalékodra vagy a zsigeri zsír értékedre.

A hiba a technikában rejlik, amivel az okosmérleg ezeket az adatokat megpróbálja meghatározni. Amikor mezítláb ráállsz a mérlegre, az kis elektromos impulzusokat küld egyik lábadból a másikba, és a test által mutatott ellenállás alapján számol. De az elektromos impulzus a legrövidebb utat keresi, nem megy el a hasadig, hanem kábé az ágyékodnál visszafordul, azaz oda és vissza is csak a lábad méri. Nem a pocakod. Nem a karjaid. Csak a lábaid. Az algoritmusok átlagszámítása főleg azoknál foghat nagyon mellé, akiknek nem egyenletes a zsír- és izomeloszlása.

Ráadásul a tested víztartalma jelentősen befolyásolja az ellenállás mérését, azaz mennyire vezeted jól vagy rosszul az áramot: a dehidratált vagy túlhidratált állapot torzíthatja a mérés eredményeit.

Mivel az impulzus nem halad át a törzsön, a mérleg nem képes közvetlenül mérni a zsigeri zsírt. Ismétlem, a csak lábszenzoros mérlegek nem képesek a zsigeri zsírt mérni. Csak saccolnak.

Ha esetleg folyamatosan nézed a mérlegeden az értékeket, lehet, hogy ezt az algoritmus hibát Te is észreveszed. Nekem az lett gyanús, hogy egy bizonyos testsúlyon változott csak a zsigeri zsír értékem. A fogyás alatt a súlyom az nem egyenesen ment lefelé, hanem "fűrészfogasan" csökkent, így ugyanaz a súly többször is volt – és érdekes módon a zsigeri zsír értékem mindig ugyanott váltott. Vagy éppen egy hét aktív súlyzózás után arányaiban a testzsírszázalékom nőtt nem az izomtömegem. Tehát tetten lehet érni ezeket a hibákat, csak figyelni kell.

Mi a tanulság? Én már csak a testsúlyomat figyelem a mérlegen. Mivel az sem biztos, hogy a mérleg pontos, így részemről csak a hétről-hétre történő változás számít.
