---
type: single
audio: []
date: '2023-12-10'
description: 'Szeghy Barna vagyok. Ez a fogyásom és a súlyom megtartásának a története.'
images: ['/images/cover-simple-rules-for-losing-weight.webp', '/images/feature-barna-before-after.webp']
series: []
tags: ['fogyás', 'egészséges életstílus', 'fitness', 'időszakos böjtölés']
title: 'Egyszerű szabályok a fogyáshoz'
videos: []
cascade:
  featured_image: '/images/cover-simple-rules-for-losing-weight.webp'
translationKey: home
language: hu  
---
# Egyszerű szabályok a fogyáshoz

Ne is húzzuk tovább az időt, ezek a szabályok:

1. Próbáld ki két hétre
2. Dokumentáld
3. Elemezd
4. Adaptáld vagy vesd el
5. Légy türelmes, várj 2 hetet
6. Kezdd elölről!

Én a kontrollált kísérletezésben hiszek, hiszen maga az élet is egy kísérlet.

**Miért csinálom?**

2023-ban tavasszal hangzott el ez a kérdés a 30 éves osztálytalálkozónkon, és igazából akkor kezdtem el ezen gondolkodni. A legegyszerűbb válasz, hogy azért csinálom, **mert képes vagyok rá**. És minél többet csinálom, annál inkább képes leszek csinálni. Felszabadító érzés volt, amikor először tudtam a térdemet ráhúzni a mellkasomra, vagy első egylábas guggolást megcsinálni. Az elhízott Barna erre nem volt és nem lett volna soha képes. És ha én meg tudtam csinálni, akkor Te is meg tudod csinálni.

Mindennel kísérletezem és sokat is írok róla, de ha untat a blabla, és csak arra vagy kíváncsi, hogy hogyan kezd el a fogyást, akkor egyből ugorhatsz a [Vágj bele!](#vagj-bele) részhez.

És miben is kellene alkalmazni a fenti szabályokat?

+ Étkezés
    * Glutén és laktóz mentes kísérletek
    * Protein és szénhidrát alapú étrend tesztek
    * Időszakos böjtöléssel kísérletek
+ Mozgás
    * Testmozgással és pulzustartományokkal végzett kísérletek
    * Séta a futópadon és szobabicikli tesztelése
    * Gerinctorna vagy jóga kipróbálása
+ Mentális egészség
    * Stressz csökkentésre módszerek
    * Relaxáció kipróbálása
    * Alvással kísérletezni

## A fogyásom története

A valaha mért legnagyobb súlyom 127 kg volt, valamikor a 2000-es évek közepén. A bal oldali kép 2009-ben készült, én vagyok a kék pólós srác. A jobb oldali kép 2023. nyarán készült rólam.

![Barna fogyás előtt és után](/images/feature-barna-before-after.webp)

Természetesen nagyon sok mindent kipróbáltam, de a súlyom jojózott fel és le, míg 2018-ban eljutottam odáig, hogy aktuális lett egy vérnyomás gyógyszer rendszeres szedése. Ezt egyáltalán nem akartam, 43 évesen rálépni az élethosszig tartó gyógyszerszedés útjára. 2019. január elsején újévi fogadalomként 118 kg súllyal életmódváltás mellett döntöttem.

Az első év az útkeresésről szólt. Belevágtam egy relaxációs technika, az autogén tréning megtanulásába, hogy megküzdjek a stresszel – ez volt az első sikerem. Sajnos abban az évben még nem tudtam többet leadni 6 kg-nál. Nagyon akartam, de nem jött össze.

Az következő siker az IF (intermittent fasting azaz időszakos böjtölés) kipróbálásával jött, elhagytam a reggelit az életemből, és jobban éreztem magam, és végre sikerült fogynom is.

Aztán beütött a COVID, teljesen meg voltam rémülve. Mindenhol azt láttam, hogy a kövér emberek sokkal nagyobb kockázatnak vannak kitéve, mint a normál testsúlyú társaik. És akkor végre ráálltam a régóta porosodó futópadra, és elkezdtem sétálni. Kimenni nem akartam, így bent sétáltam. Először keveset, aztán feltornáztam a napi séta mennyiségét 40 perc fölé. Aztán elkezdtem figyelni a pulzusom, és a futópadon a dőlésszög és a sebesség állítgatásával elértem, hogy a pulzusom 114 és 131 között maradjon.

Ez volt akkor az én hagyományos zsírégető tartományom. Nem is nagyon mélyedtem el még akkor a tudományos hátterében, pláne nem tudtam, hogy ez a pulzustartomány heves viták alanya, számítási módszerek hadából lehet választani az interneten. Életkor függő a számítás, amit akkor használtam. A maximális pulzus meghatározásából indul, ami 220 – életkor. Ennek a számnak a 65-75%-a a zsírégető tartomány. 45 évesen ez nekem pontosan 113,75 és 131,25 közötti pulzust jelentett. És ez is bejött.

Aztán persze egy idő után megáll minden kicsit, szóval akkor kezdtem el kísérletezni. A kenyeret már nagyon régen elhagytam az életemből, de amikor kiderült Eszterről, a feleségemről, hogy gluténérzékeny, az adott ehhez még egy löketet, és a tésztáktól is megszabadultam. Elkezdtem a bevitt kalóriámat mérni, és mindenféle kalória kalkulátorral kalkulálni, hogy mi az a bevitt kalória mennyiség, ami mellett tudok fogyni. Nagyon sokat kísérleteztem, és aztán végül az 1400 kalória körüli értéket találtam megfelelőnek. És addigra már elhagytam a vacsorát is, ezt az 1400 kalóriát egyszerre, ebédidőben eszem meg. A fő forrásom sajnos állati protein...

És itt álljunk meg, mert eljött az a pillanat a fogyásomban, amikor néztem magam a tükörben, és nem ismertem magamra. Álltam, és néztem az új arcom, az új testem, és bár jó érzés volt fogyni, nem tudtam mit kezdeni az új külsőmmel, rosszul éreztem magam. Nem szégyen segítséget kérni, én pszichológushoz fordultam, hogy segítse feldolgozni a változásokat.

Az alvásomra is elkezdtem odafigyelni, szándékosan kijelöltem a 8 órát pihenésre, és a 6 óra alvásról átszoktattam magam a 8 óra alvásra. Persze, könnyű ezt mondani, és még most sem 100%-os, de egyszerűen ha fel is ébredek éjjel, nem nyitom ki a szemem, nem kezdem el az órát nézegetni. Az órám majd úgyis zizeg a csuklómon, amikor fel lehet kelni. Addig meg csukott szemmel kell feküdni. Füldugót is elkezdtem használni, az okosórám szerint 8-10 pontot ad az éjszakai alvásomhoz a használata.

A mozgás nálam nem csak séta vagy futás vagy tekerés. Aktívan gerinctornázom, vagyis inkább már hívhatom jógának is, mert a hagyományos gerinctorna gyakorlatokat felváltották a jóga gyakorlatok, amit minden nap csinálok a napi testedzés után.

Valószínűleg szénhidrát intoleranciám van, de nincs erőm kivizsgáltatni. Folyamatosan próbálkozom a szénhidrátok visszavezetésével az étrendembe. Legutóbbi kísérletem 2023. októberben volt, abban a hónapban, amiben félmaraton lefutására készültem, és több, mint 200 km-t futottam. A hosszútávfutók esetén állítólag elengedhetetlen a szénhidrát, így a futás mellett átváltottam a proteinek felét szénhidrátra – az eredmény 2 hét alatt 5 kg plusz lett. Mivel mindent napi szinten dokumentáltam, így ezt elég könnyű volt észrevenni, és így hónap közepén le is álltam a szénhidrátokkal, hogy október végére visszakapjam a súlyom. Még egyszer mondom, mindezt úgy, hogy abban a hónapban 200 km-t futottam.

Aztán 2023. novemberben kipróbáltam a teljes tejtermék paletta elhagyását: tej, sajt, vaj, joghurt, protein porok – ezeket mind tiltólistára tettem, és elmúlt egy visszatérő izomfájdalmam. És mivel azóta sem eszem tejterméket, nem jött vissza az izomfájdalom. Ki gondolta volna, hogy ez ennyit számít?

## A testsúlyom megtartása

Sajnos napi kalória számolgatás nélkül nem megy. A kikísérletezett kalóriaszámot és a nagy mennyiségű szénhidrátot kerülve tudom a súlyom tartani. Ha nyaralás miatt "eltévelyedek", nem aggódom már, mert tudom, hogy amint visszaáll az életem a hétköznapokba, újból felveszem a ritmust, és beállítom megint a súlyom.

Kérdezheted, hogy ez fenntartható-e. Nem biztos, hogy mindenki akar erre időt szánni. Naponta mozgok, most éppen a [MAF 180](https://philmaffetone.com/method/)-as pulzustartományt tesztelem, és persze naponta számolom a kalóriákat. Tervezem, hogy 2024. elején újból kipróbálom a szénhidrátokat nagyobb mennyiségben visszavezetni az étrendembe, majd teszek egy próbát a hüvelyesekkel (bár azoknak szintén magas a protein tartalma, de legalább nem állati proteinek).

## Vágj bele! {#vagj-bele}

Végy egy pulzusmérős órát, egy konditerem bérletet vagy futópadot vagy szobabiciklit, és kezdj el a zsírégető tartományodban lassan mozogni. Először arra koncentrálj, hogy a tested bírja a terhelést, érd el, hogy egy órát tudj lassan mozogni: sétálni vagy tekerni. Ha izomlázad van, akkor túltoltad. Vegyél vissza. Légy türelmes magaddal, ahogyan a kilók sem egy éjszaka alatt jöttek fel, nem is egy éjszaka alatt fognak lemenni. Iktass be gerinctornát a napirendedbe. Nem is gondolnád, mennyire fontos. Itt megnézheted, hogy én mit mozgok: ez a [Garmin publikus profilom](https://connect.garmin.com/modern/profile/UnbrownGorger).

Végy egy testsúly és egy konyhai mérleget. Mérd a súlyod minden nap és jegyzed fel a megevett kalóriákat. Ne csalj vele, mert csak magad csapod be. Kísérletezz a szénhidrátok elhagyásával, de figyelj oda, hogy eleinte csak vizet veszítesz, és amint visszaállsz a szénhidrátra, visszanyered az elveszett súlyod egy részét, mert majd újból megköti benned a vizet. Itt megnézheted, hogy mit eszem, ez a [MyFitnessPal publikus profilom](https://www.myfitnesspal.com/profile/EnvaultRoll).

Figyelj oda az alvásra. Teremtsd meg a lehetőségét a 8 óra alvásnak. Ha reggel hatkor kell kelned, akkor este tízkor legkésőbb kerülj ágyba, és bármekkora is a kísértés, ne nyisd ki a szemed az ébresztőig. Ne nézegesd az órát, csak feküdj csukott szemmel. Nekem bevált.

